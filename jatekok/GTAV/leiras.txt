A Grand Theft Auto V (rövidítve GTA V vagy GTA 5) egy akció-kaland videójáték, mely 2013. szeptember 17-én jelent meg PlayStation 3 és Xbox 360 konzolokra.

Továbbfejlesztett változata Xbox One, PlayStation 4 platformokra 2014. november 18-án érkezett meg, míg a PC-s verzió többszöri halasztás után 2015. április 14-én jelent meg. 2020. június 11-én bejelentették, hogy 2021 második felében a játék megjelenik PlayStation 5 és Xbox Series X|S konzolokra is.

A továbbfejlesztett változat részletgazdagabb grafikával (a PC-s verziót akár 4K-s felbontásban is játszhatjuk), FPS-móddal és más újításokkal rendelkezik. A játék színhelye a fiktív San Andreas állambeli Los Santos városa és az azt körülvevő vidék, melyek a modernkori Los Angelesen és más dél-kaliforniai területeken alapulnak. Los Santos korábbi verziója a sorozat egy korábbi részében, a Grand Theft Auto: San Andreasban is szerepelt két másik város mellett. A területe nagyobb lett mint a Red Dead Redemption, a Grand Theft Auto IV és a Grand Theft Auto: San Andreas játéktere együttvéve. A fejlesztők szerint a Grand Theft Auto V az eddigi legnagyobb nyílt világú játékuk.
