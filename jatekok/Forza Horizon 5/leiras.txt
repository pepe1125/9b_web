Véget ért a Día de Muertos, de idén nem hagy alább Mexikóban az ünnepi hangulat. A Horizon Festival megjárta már az Egyesült Államokat, Franciaországot, Ausztráliát és Angliát, a következő néhány évben viszont a luchadorok és a csípős ételek hazája ad otthont a világ legnagyobb autós bulijának. A Forza Horizon történelmének eddigi leghatalmasabb nyitott pályája káprázatosan színes helyszínekkel és még annál is színesebb autóválasztékkal várja versenyőrülteket. Aki tehát kedvelte a széria korábbi epizódjait, az hozzám hasonlóan biztos, hogy egy jó ideig képtelen lesz letenni a játékot.
Ezzel pedig akár pontot is tehetnék a mondandóm végére, hiszen a Playground Games ezúttal sem okozott csalódást. A brit csapat már évekkel ezelőtt rátalált arra a csodaformulára, ami annyira népszerűvé tette Microsoft autós szériájának könnyedebb vonulatát. És habár ez a recept már semmiképp sem nevezhető újszerűnek, mégis képtelenség vitába szállni vele. A vérkomoly szimuláció helyett ezúttal is könnyed, árkádos vezetési élményt kapunk, amit a versenyzés szeretete, a vidám hangulat és a végtelen szabadság fűz össze egy kívül-belül fantasztikus csomaggá.
Mivel már a megjelenés napján több mint 530 autó várja, hogy megjárassuk őket Mexikó meseszép tájain, garantált, hogy mindenki megtalálja majd a kedvenceit. Akadnak itt méregdrága luxusjárgányok és 400 felett repesztő szuperautók, homokfutók és családi ötajtósok, na meg természetesen régi klasszikusok is, kezdve az 1930-as Bentley-től egészen 63-as Volkswagen bogárig. Előfordulnak persze kimondott furcsaságok is: az előző rész nagyszerű Hot Wheels-expanziója után megörökölhettük a jó öreg Boneshakert, a Halo Infinite közelgő megjelenésével pedig csak természetes, hogy Master Chief kedvenc járgánya, a Warthog is visszatért pár tiszteletkör erejéig. És ahány autó, legalább annyi verseny és ügyességi kihívás vár bennünket, amelyek garantálják, hogy hosszú-hosszú ideig nem is fogunk ráunni a tomboló fesztiválra.
Nehéz is lenne, hiszen (egy barbár tükörfordítást megkockáztatva) a játék egy akkora szemcukor, amekkorát nyílt világú autós játékban még nemigen láthattunk. Ne értsetek félre, már a Forza Horizon 4 is pazarul festett, de érezhető, hogy a legújabb felvonás már célirányosan az új konzolgenerációra készült. Aki Xbox Series X-en vagy egy erősebb számítógépen ül a volán mögé, az például kapásból 4K felbontásban csodálhatja a végtelenbe nyúló prérit. A Microsoft legújabb nagykonzolján ráadásul Performance Mode-ban 60 fps-es sebességgel szánthatjuk fel az utakat (ilyenkor minimális pop-innel számolnunk kell), de aki beéri ennek a felével, az Quality Mode-ban még egy fokkal részletgazdagabbá varázsolhatja a játékát.
Futólag már megemlítettem Mexikó csodás tájait, de mindenképp érdemes boncolgatni még a témát. A hatalmas térképen tizenegy markánsan eltérő tájegységgel találkozhatunk, a pálya gigászi méretéről pedig csak annyit, hogy bő húsz perc alatt sikerült körbeautóznom azt egy szemtelenül rommá tuningolt Koenigseggel. Nyilván megfordulhatunk kaktuszokkal tarkított sivatagok és tágas kukoricamezők közt, de a betonútról letérve elveszhetünk a buja esőerdőben is, ahol némi szerencsével még az aztékok piramisaira is rábukkanhatunk. Az elmúlt napokban jártam mély kanyonokban és kacskaringós erdei szerpentineken, megfordultam poros falvakban és csillogó tengerpartokon, de még egy szunnyadó vulkán tetejére is sikerült felkerekeznem. A lenyugvó nappal rendszerint megcéloztam Guanajuato színes városát, ahol mindig utcai versenyektől hangos az éjszaka, lezárásként pedig a közeli dűnék felett tomboló homokvihar felé vettem az irányt, amibe beleveszve úgy éreztem, hogy krómfestéket kéne fújnom az arcomba.
Nyilvánvaló, hogy a Forza Horizon jókora költői szabadsággal kezeli a különféle földrajzi környezetek relációját, de emiatt csak szeretni lehet a játékot. Az időszakosan váltakozó négy évszak közül egyelőre csak a nyarat próbálhattam ki, de a változatos helyszínek, a múló napszakok és a dinamikus időjárás tett arról, hogy esélyem se legyen ráunni a környezetre. Mexikó tehát kiváló helyszín a környezeti adottságai miatt, no meg persze azért is, mivel a spanyol ajkú kultúra utánozhatatlan ízt ad az autós fesztiválnak.
Kimondottan tetszettek például azok a sztoriközpontú feladatsorok, amiket (a teljes játékkal együtt) ezúttal is magyar felirattal élvezhetünk. Az egyik történet során egy öreg versenylegenda leharcolt bogárhátúját restaurálhattam, amit aztán meg is túráztattam a hegyek-völgyek közt. Egy másik sztori tetőpontjára érve pedig azon kaptam magam, hogy valahogy két álarcos birkózó leszámolásának kellős közepébe keveredtem – a megoldás természetesen itt is a lóerőben rejlett.
Ha Forza Horizon, akkor garantált, hogy nem maradnak el a látványos Showcase Eventek. Ezúttal is felvehetjük a versenyt repülőgépekkel, tehervonattal, szárnyasruhás őrültekkel, vagy éppen egy csapat jet skivel. Ezenfelül pedig nem túlzás azt állítanom, hogy ezernyi tennivaló vár ránk, kezdve az utcai és off-road versenyekkel, egészen a gyorsulási vagy driftelős kihívásokig. És ahogy azt már megszokhattuk, a Forza Horizon ezúttal is teljes szabadságot ad a járműválasztásban. A játék nem fog azoknak a hibbantaknak a körmére csapni, akik egy sárdagasztós raliversenyre is a kedvenc Lambójukat vinnék – a rendszer egyszerűen a választott kocsink teljesítményéhez igazítja a riválisainkat, aztán már lendül is a kockás zászló.
Miután alaposabban megvetettük a lábunkat Mexikóban, a térképet felcsapva szinte félelmetes látni, hogy mennyi gyűjtenivaló és versenyikon várja, hogy teljesítsük őket. Két verseny közt érdemes a nyílt világban is tekeregnünk egy keveset, hiszen a teljesítendő kihívások és az összetörhető táblák ezúttal is két kézzel szórják a kreditet és a tapasztalati pontokat. A felállást már jól ismerjük: szintlépéskor megpörgethetjük a szerencsekereket, amin új járgányok, kozmetikai extrák, no meg különféle pénzösszegek várják, hogy hazavigyük őket. A félretett kreditekkel természetesen közvetlenül meg is vásárolhatjuk a legszimpatikusabb autókat, néhány igazán spéci darabot viszont csak akkor csaphatunk a kollekciónkhoz, ha azokra rálelünk a nagyvilág porosodó fészereiben.
A visszatérő Drivatar-rendszernek köszönhetően még offline módban sem érezhetjük egyedül magunkat, a Forza Horizon azonban mindig óriási hangsúlyt fektetett az online versenyekre és a közösségi élményre. Néhány spéci versenyt leszámítva gyakorlatilag minden tevékenységünkre meghívhatjuk a barátainkat is, a nyílt világban száguldozva pedig rendszeresen találkozhatunk idegen játékosokkal. Ezekkel a hús-vér kihívókkal aztán rendre meg is mérkőzhetünk - csak a fesztivál óriási léghajóját kell keresnünk, amely alatt mindig dübörög a Horizon Arcade aktuális online bulija.
Mindez persze nem újdonság, idén azonban a Playground Games a szokásosnál is jobban rátámaszkodott az internetes játékra és a rajongók kimeríthetetlen kreativitására. A saját versenyútvonalak és a személyre szabott járgányok tervrajzai után ugyanis megérkezett az úgynevezett EventLab. Ez tulajdonképpen nem más, mint a Forza Horizon 5 saját pálya- és játékmódszerkesztője, amire ha rászánjuk a kellő időt, olyan őrült versenyeket hozhatunk létre, amelyektől még a GTA Online leghibbantabb autós kihívásai is elpirulnának. Ha úgy tartja kedvünk, teleszórhatjuk Mexikó utcáit meredek ugratókkal és túlméretezett tekebábukkal, majd alakíthatunk belőle egy őrült versenyt vagy éppen egy csapatos pontjátszmát. Amikor pedig elkészült a remekmű, azt megoszthatjuk a barátainkkal vagy a teljes játékosközösséggel.
Már-már elképesztő, hogy milyen mennyiségű és minőségű tartalmat hoz a Forza Horizon 5. Hiába nyúzom már lassan egy hete a játékot, még mindig úgy érzem, hogy csak a felszínt kapargatom, és akkor még hátra vannak a folyamatos frissítések, a váltakozó évszakok és a játékosok által készített tartalmak. Akinek tetszett a széria előző két része, egész biztosan imádni fogja az újabb felvonást is, hiszen a többé-kevésbé ugyanazt a játékot kapjuk, csak szebb, nagyobb és tartalmasabb kiadásban és egy csodás új helyszínnel. Mexikó változatos tájai óriási felüdülést hoznak a borongós Britannia után, a Horizon Festival gondtalan hangulata pedig továbbra is ragályos. Nem is koptatom tovább a billentyűzetet, hiszen várnak vissza a versenyek – kövessetek ti is, hiszen nem kérdés, hogy az év legjobb versenyjátékával lesz dolgotok!
