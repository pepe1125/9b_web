A Sniper Elite-sorozat első tagja még 2005-ben jelent meg a két generációval ezelőtti konzolokra, valamint PC-re. A széria sikertörténete azonban jóval később, 2012-ben kezdődött, amikor elkészült a remake-ként is funkcionáló folytatás, a Sniper Elite V2. Az alapokat - melyekre a frissen megjelent negyedik rész is építkezik - itt fektette le a Rebellion, ebben az epizódban mutatkozott be a sorozat védjegyévé vált röntgen killcam is, de az irányítás sem változott azóta túl sokat.
A sorozat a harmadik résszel sikeresen váltott generációt 2014-ben, mely akkoriban az egyik legszebb játék volt Xbox One-on és PlayStation 4-en, de a rengeteg látványos effekt láttán a PC-sek is elismerően csettinthettek. A most megjelent negyedik epizód szerencsére még mindig tartogat újdonságokat és meglepetéseket, hiszen a fejlesztők a mostanában népszerű nyitott világgal és szabadsággal bolondították meg az alapformulát.
A negyedik részben megint a második világháborúba térünk vissza, a helyszín azonban változott, így ezúttal a napfényes Olaszországba látogatunk el, még a szövetségesek megérkezése előtt, hogy segítsük a partizánokat, valamint előkészítsük a partraszállást. Már az előző felvonás afrikai hadszíntere is telitalálat volt, az olasz csizma pedig újból jó választásnak bizonyult. A nyolc kampányküldetés alatt megfordulunk majd idilli vidéki falvakban, mesés part menti mediterrán kisvárosban, de ellátogatunk majd a hegyekbe és természetesen a német ipari létesítmények sem maradhatnak ki. A változatosságra nem lehet panasz, ráadásul a felfrissített játékmenetnek hála körbe is járhatjuk a részletes pályákat.
Ahogyan a bevezetőben már elmondtam, a Sniper Elite 4 legmeghatározóbb újdonsága a nyitott, szabadon bejárható pályák bevezetése. Nem GTA vagy Assasssin’s Creed volumenű nagyságokra kell gondolni, de végre nem egy szépen feldíszített csőben haladunk, hanem szabadon választhatjuk meg, milyen sorrendben és hogyan oldjuk meg a küldetéseinket. A missziók elején rádión, valamint a helyszínen lévő karakterektől személyesen kapunk egy rövid eligazítást, hogy milyen fő- és mellékküldetések várnak ránk az adott pályán. Ezután arra indulunk el, amerre szeretnénk, és olyan sorrendben oldjuk meg őket, ahogy nekünk tetszik.
A pályák jól fel vannak építve, rengeteg rejtett érdekességet, elhagyott levelet és utánpótlást találhatunk, de szerencsére sikerült kiegyensúlyozni a nehézséget is.
 A környezet emellett él, mindenki teszi a dolgát, a katonák beszélgetnek egymással, váltakoznak az őrcsapatok, tisztelegnek a feljebbvalónak, egyszóval könnyen beleélhetjük magunkat a második világháborús miliőbe. Talán annyira aprólékosan nincs kidolgozva minden, mint egy Hitmanben, de erre nincs is szükség, hiszen elvileg a Sniper Elite továbbra is egy akciójáték.
 A küldetések során lopakodásra és akciózásra is lehetőség nyílik, mindkét típusú harcmodorhoz rengeteg segítséget és eszközt kapunk. A probléma azonban az, hogy igazán egyik sem működik, így tapasztalataim szerint a kettő kombinálásával lehetünk a leghatékonyabbak. Az ellenfelek hallanak és messzire ellátnak, ebben a játékban nincs olyan, hogy egy-két méterre előttük szaladgálva sem szúrnak ki minket. Érdemes inkább lassan, guggolva, sőt inkább fekve megközelíteni a katonákat, a fedezékek mögött és a bokrokban kibekkelve a nehezebb pillanatokat. A radar remekül jelzi, milyen messzeségből vagyunk épp láthatóak, így könnyen lehet tervezni.
